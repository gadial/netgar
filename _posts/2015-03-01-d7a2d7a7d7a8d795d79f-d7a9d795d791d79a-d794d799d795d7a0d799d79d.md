---
id: 2136
title: עקרון שובך היונים
date: 2015-03-01T00:03:55+02:00
author:
  - אנה ליזהטוב
excerpt: '<p style="direction: rtl; ">"<img class="alignright  wp-image-2278" src="http://net-gar.net/wp-content/uploads/2015/02/TooManyPigeons-300x243.jpg" alt="TooManyPigeons" width="125" height="101" />עקרון שובך היונים": אם 101 יונים (או יותר) תיכנסנה ל-100 תאים, יהיה תא שאליו ייכנסו לפחות שתי יונים. באופן כללי, אם מספר היונים גדול ממספר התאים, תצטרכנה שתי יונים (לפחות) להצטופף בתא אחד. הניסוח הכללי של המשפט הוא: כשמחלקים יותר מn עצמים ל-n סוגים ("תאים"), יהיו לפחות שניים מאותו סוג. במאמר זה נראה כיצד עקרון טרוויאלי זה משמש אותנו לדברים רבים.</p>'
layout: post
guid: http://net-gar.net/?p=2136
permalink: '/2015/03/01/pigeonhole-principle/'
categories:
  - גליון 13 מרץ 2015
  - הסתברות
---
<h2 style="direction: rtl;">
  עקרון שובך היונים
</h2>

<p style="direction: rtl;">
  הנה משפט מתמטי שהוכחתו אינה מפורשת: בתל אביב יש שני אנשים שעל ראשיהם בדיוק אותו מספר שערות. אם תטענו שזה פשוט מדי, משום שיש שני אנשים קירחים לגמרי, אפשר לחזק את הטענה: יש שני אנשים לא קירחים לגמרי, עם אותו מספר של שערות.
</p>

<p style="direction: rtl;">
  ההוכחה מתבססת על עיקרון שנקרא "עקרון שובך היונים": אם $latex 101$ יונים (או יותר) תיכנסנה ל-$latex 100$ תאים, יהיה תא שאליו ייכנסו לפחות שתי יונים. באופן כללי, אם מספר היונים גדול ממספר התאים, תצטרכנה שתי יונים (לפחות) להצטופף בתא אחד. הניסוח הכללי של המשפט הוא: כשמחלקים יותר מ-$latex n$ עצמים ל-$latex n$ סוגים ("תאים"), יהיו לפחות שניים מאותו סוג.
</p>

<p style="direction: rtl;">
  העיקרון הזה כה פשוט ומובן מאליו, עד שאפשר לתהות אם הוא יכול להועיל למישהו. למעשה זהו כלי שימושי ביותר, אפילו במתמטיקה גבוהה. סוד יופיו, וסוד הקושי בהוכחות המסתמכות עליו, אינו בעצם השימוש בו. הקושי הוא בבחירה נכונה של ה"תאים", כלומר הסוגים שאליהם מחלקים את העצמים.
</p>

<p style="direction: rtl;">
  בואו נחזור עתה לשערם של תושבי תל אביב. עובדה היא שלאדם יש לכל היותר $latex 100,000$ שערות על ראשו. בתל אביב יש (נאמר) $latex 300,000$ אנשים, ואם מתעקשים על הנוסח של בני האדם הלא קירחים, מותר להניח שלפחות $latex 200,000$ מתוכם אינם קירחים. אם נחלק את תושבי תל אביב הלא קירחים לסוגים על פי מספר שערותיהם (כלומר בסוג הראשון אלה שיש להם שערה אחת על ראשם, בסוג השני אלה שיש להם $latex 2$ שערות על ראשם, וכו'), יתברר שיש יותר אנשים מאשר סוגים. לכן יהיו שני אנשים מאותו "סוג", כלומר שני אנשים עם אותו מספר שערות.
</p>

<h2 style="direction: rtl;">
  קבוצות עצמאיות
</h2>

<p style="direction: rtl;">
  קבוצת מספרים שלמים נקראת "עצמאית" (זהו שם שהמצאתי לצורך העניין) אם אין בה מספר אחד שמתחלק במספר אחר. למשל, הקבוצה $latex {3,5,6}$ אינה עצמאית, משום ש-$latex 6$ מתחלק ב-$latex 3$. הקבוצה $latex {3,4,5}$ היא עצמאית, משום ש-$latex 5$ אינו מתחלק ב-$latex 4$ או ב-$latex 3$, ו-$latex 4$ אינו מתחלק ב-$latex 3$.
</p>

<p style="direction: rtl; text-align: center;">
  <strong>כמה גדולה יכולה להיות קבוצה עצמאית של מספרים בין $latex 1$ ל-$latex 100$?</strong>
</p>

<p style="direction: rtl;">
  כזכור, כלל יסוד בפתרון בעיות הוא לפתוח בדוגמאות פשוטות. במקרה זה כדאי להחליף תחילה את המספר $latex 100$ במספרים קטנים יותר, כאשר מותר, ואף רצוי, לקחת את הדבר לקיצוניות, כלומר לקחת מספרים קטנים ככל האפשר. נשאל אפוא תחילה מהו הגודל המקסימלי של קבוצה עצמאית של מספרים בין $latex 1$ ל-$latex 1$. כמובן: הקבוצה $latex {1}$ היא קבוצה עצמאית, ולכן הקבוצה העצמאית המקסימלית מכילה איבר אחד. ומה באשר למספרים בין $latex 1$ ל-$latex 2$? הקבוצה $latex {1,2}$ אינה עצמאית ($latex 1$ מחלק את $latex 2$), ולפיכך אפשר רק לקחת או את $latex {1}$, או את $latex {2}$ – גם במקרה זה הגודל המקסימלי של קבוצה עצמאית הוא $latex 1$. בין $latex 1$ ל-$latex 3$? הקבוצה $latex {2,3}$ היא עצמאית, ומכילה שני איברים. בין $latex 1$ ל-$latex 4$: הקבוצה $latex {3,4}$ עצמאית, וכן $latex {2,3}$, וקל לראות שאין קבוצה עצמאית בת $latex 3$ איברים, אם כך גם במקרה זה התשובה היא $latex 2$. בואו נדלג עתה ל-$latex 10$: הקבוצה $latex {6,7,8,9,10}$ עצמאית, וכן הקבוצות  $latex {5,6,7,8,9}$ ו-$latex {4,5,6,7,9}$. בכל אלה יש $latex 5$ איברים. קל למדי לבדוק שאין קבוצה עצמאית בגודל $latex 6$.
</p>

<p style="direction: rtl;">
  מן הדוגמאות שהובאו אפשר לנחש שאם $latex n$ הוא מספר זוגי אז הגודל המקסימלי של קבוצה עצמאית של מספרים בין $latex 1$ ובין $latex n$ הוא חצי מ-$latex n$. אם $latex n$ אי זוגי, כי אז הגודל המקסימלי הוא חצי מ-$latex n+1$. למשל, קל למצוא קבוצה עצמאית בגודל $latex 50$ של מספרים בין $latex 1$ ו-$latex 100$: $latex {51,52,53,…,99,100}$, או גם $latex {49,50,51,52,…,99}$. אבל איך להוכיח שאין קבוצה עצמאית בת יותר מ-$latex 50$ איברים? הנה דרך יפה לכך. אנו רוצים להוכיח שקבוצה בת $latex 51$ איברים בהכרח אינה עצמאית. כלומר:
</p>

<p style="direction: rtl; text-align: center;">
  <strong>בקבוצה בת $latex 51$ מספרים בין $latex 1$ ל-$latex 100$ יש בהכרח שני מספרים שהאחד מהם מתחלק באחר.</strong>
</p>

<p style="direction: rtl;">
  ההוכחה נעזרת בעקרון שובך היונים. כרגיל, אקורד הסיום של ההוכחה, שהוא השימוש בעיקרון, לא יהיה קשה. הקושי הוא בשלב הראשון, של הגדרת תאי השובך. בין $latex 1$ ל-$latex 100$ יש $latex 50$ מספרים אי זוגיים. לכל מספר אי זוגי נגדיר "תא", שהוא קבוצה של מספרים. תא זה יכיל את כפולות המספר האי זוגי האמור בחזקות של $latex 2$, כלומר במספרים$latex 1,2,4,8,16,…$. למשל, התא המתאים למספר האי זוגי $latex 3$ יכיל את המספרים: $latex 3*1=3$ , וכן את $latex 3*2=6$, את $latex 3*4=12$, את $latex 3*8=24$, ואת $latex 3*32=96$ (אנו לוקחים רק את הכפולות שאינן עוברות את $latex 100$, משום שאנו מחלקים רק את המספרים בין $latex 1$ ו-$latex 100$ לתאים). התא המתאים למספר האי זוגי $latex 25$ מכיל את $latex 25$, $latex 50$ ו-$latex 100$. התא המתאים ל-$latex 49$ מכיל רק שני מספרים – $latex 49$ עצמו, ו-$latex 98$ (הכפולה הבאה, ב-$latex 4$, כבר חורגת מן התחום). החל מן התא המתאים ל-$latex 51$, כל תא מכיל רק מספר אחד. התאים יהיו אפוא אלה:
</p>

<p style="direction: rtl;">
  $latex 1,2,4,8,16,32,64$ (אלה הן כפולות $latex 1$ בחזקות של $latex 2$);
</p>

<p style="direction: rtl;">
  $latex 3,6,12,24,48,96$ (כפולות $latex 3$ בחזקות של $latex 2$);
</p>

<p style="direction: rtl;">
  $latex 5,10,20,40,80$ (כפולות $latex 5$ בחזקות של $latex 2$);
</p>

<p style="direction: rtl;">
  $latex 7,14,28,56$ (כפולות $latex 7$ בחזקות של $latex 2$);
</p>

<p style="direction: rtl;">
  $latex \dots$ (אני מדלג כאן על כפולות $latex 9,11,13,\dots$)
</p>

<p style="direction: rtl;">
  $latex 49,98$ (כפולות $latex 49$ בחזקות של $latex 2$);
</p>

<p style="direction: rtl;">
  $latex 51$
</p>

<p style="direction: rtl;">
  $latex 53$
</p>

<p style="direction: rtl;">
  $latex \dots$
</p>

<p style="direction: rtl;">
  $latex 99$
</p>

<p style="direction: rtl;">
  נשים עתה לב לכך שכל מספר בין $latex 1$ ל-$latex 100$ מופיע באחד התאים. אראה זאת בדוגמה. באיזה תא יופיע למשל $latex 92$ ? חלקו את $latex 92$  ב-$latex 2$, ותקבלו $latex 46$; חלקו את $latex 46$ ב-$latex 2$, ותקבלו $latex 23$, שהוא מספר אי זוגי. אם כך $latex 92-23*2^2$, ולכן $latex 92$ יופיע בתא ה-$latex 23$, המכיל את כפולות $latex 23$ בחזקות של $latex 2$. אפשר לעשות כך עם כל מספר – למצות ממנו את חזקות $latex 2$ על ידי חלוקה נשנית ב-$latex 2$, עד שמגיעים למספר אי זוגי. הנה כי כן המספרים בין $latex 1$ ל-$latex 100$ מתחלקים ל-$latex 50$ תאים. על פי עקרון שובך היונים, אם ניקח קבוצה בת $latex 51$ מספרים יהיו בה שני מספרים שישתייכו לאותו תא. אבל שימו לב: אם שני מספרים שייכים לאותו תא, הגדול מהם מתחלק בקטן. למשל, המספרים $latex 12$ ו-$latex 96$ שייכים שניהם לתא של $latex 3$, משום ש:$latex 3*4=12$   ו-$latex 3*32=96$ . ואכן $latex 96$ מתחלק ב-$latex 12$ (משום ש-$latex 4$ מחלק את $latex 32$). מכיוון שהראינו שבין $latex 51$ מספרים יש שניים שנמצאים באותו תא, הוכחנו לפיכך שבקבוצה של $latex 51$ מספרים בין $latex 1$ ל-$latex 100$ חייבים להיות שניים שהאחד מתחלק בחברו.
</p>

<h2 style="direction: rtl;">
  מספרים זרים
</h2>

<p style="direction: rtl;">
  למתמטיקאי ההונגרי הגדול אֶרְדֶש סופַּר על ילד פלא, לָיוֹש פּושָה (Lajos Posa), שבגיל $latex 12$ כבר ידע מתמטיקה גבוהה. ארדש הזמין את פּושָה הצעיר למסעדה ואיתגר אותו: "הוכח לי שבקבוצה של $latex 51$ מספרים בין $latex 1$ ל-$latex 100$ יש שני מספרים זרים", שפירושו מספרים שאין להם גורם משותף (כלומר שאין מספר, פרט ל-$latex 1$, המחלק את שניהם). פּושָה הרים את ראשו מקערת המרק ואמר: "בקבוצה של $latex 51$ מספרים בין $latex 1$ ל-$latex 100$ יש שני מספרים עוקבים" (כלומר נבדלים ב-$latex 1$). כמובן, שני מספרים עוקבים הם זרים – אם למשל מספר מתחלק ב-$latex 3$, העוקב לו אינו מתחלק ב-$latex 3$.
</p>

<p style="direction: rtl;">
  גם כאן חבוי למעשה עקרון שובך היונים. הדרך הפשוטה ביותר להוכיח שבין $latex 51$ מספרים בין $latex 1$ ל-$latex 100$ יש שניים עוקבים היא לחלק את המספרים ל-$latex 50$ "תאים" של זוגות עוקבים: $latex {1,2},{3,4},{5,6},\dots,{99,100}$. בין $latex 51$ המספרים בקבוצה הנתונה יהיו שניים השייכים לאותו "תא", שפירושו שהם יהיו עוקבים.
</p>

<p style="direction: rtl;">
  פּושָה פרש מן המחקר המתמטי בגיל צעיר. ארדש נהג לומר על כך ש"הוא מת", אבל מבחינה אחרת הוא בהחלט חי. הוא הפך למחנך מתמטי שגידל דורות של תלמידים מצטיינים.
</p>